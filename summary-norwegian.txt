Distribuerte databehandlingsprogrammer i regneklynger må ofte prosessere store mengder med data, noe som fører til høye krav til ytelse for I/O ressurser, som lagringsenheter, grafikkort, og nettverkskort. Selv om slike ressurser er vanlige i moderne datamaskiner, så ligger utfordringen i å distribuere disse på tvers av maskiner i et regneklyngenettverk på en måte som maksimerer både ytelse og ressursutnyttelse.

Vår løsning, kalt SmartIO, lar datamaskiner i en regneklynge dele I/O ressurser med hverandre. Maskiner kan låne ut deres interne enheter og låne enheter av andre maskiner. Ved å bruke et spesielt nettverkskort kalt en Non-Transparent Bridge, lar SmartIO enheter i andre maskiner bli brukt på samme måte som om de var installert lokalt. Ved å bruke SmartIO kan programvare bli skrevet på en måte som ikke trenger å ta hensyn til at ressurser er i andre maskiner, i motsetning til eksisterende løsninger som ofte krever distribuerte programmeringsparadigmer. Med andre ord blir deling av ressurser enklere med SmartIO. Vår grundige evaluering beviser at ressurser kan bli delt med minimale ytelsespåvirkninger med vår SmartIO-løsning, og den totale ressursutnyttelsen i regneklyngen økes.
